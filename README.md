# baze-podataka
Tama, vlaga i odsjaj prigušene svjetlosti sijalice od 100 W na brkovima velikog broja Meksikanaca
poredanih u krug oko uskog prostora gdje se dva pijetla instinktivno bore za opstanak i titulu Gallo de
la Muerte. Nije to prvi put da se Levi nalazi u sličnoj situaciji, ali s obzirom da je i posljednji pezos
uložio na pijetla pod imenom Jesus Miguel, koji je važio za outsajdera u tom meču, nije imao puno
izbora nego da posmatra bitku za svoju sudbinu iz prvih redova. Iako je izgledalo beznadežno tokom
cijelog meča, Jesus Miguel se dobro držao i u trenutku kada je trebao preuzeti inicijativu krug oko
pijetlova je doživio kolaps. Desetine policajaca su pokvarile zabavu prisutnima. Levi se nije previše
opirao hapšenju, ali je znao da je da ga čeka nezaobilazni ukor od Starog.
„Otkako si pao među ljude, ne radiš ništa drugo osim da ih navodiš na loše stvari. Čak i uživaš u
tome. Nisam ništa očekivao od tebe i opet sam razočaran.“ – odjekivalo je uskom Tijuanskom ćelijom.
Levi je samo gledao u plafon i čekao da bura prođe. „Ovaj put se nećeš izvući tako lako. Ako već ne
možeš bez kocke onda to radi legalnim putem. Imaš 2 mjeseca da sve središ inače se vraćaš nazad u
zatvor, ali ne ovaj, već u mnogo, mnogo gori. Znaš ti dobro.“ Levi je znao o čemu Stari priča, ali
morao je pristati iako legalni poslovi nikad nisu bili njegov stil: „Ok, ali samo ako će centrala svega
biti u Meksiku.“ Stari je samo uzdahnuo i uz jaki blijesak nestao iz uske, prljave ćelije.
Sutradan je Levi napustio zatvor u Tijuani i krenuo u posao. Iako protiv svoje volje, svi oblici opklada
koje je vodio u podzemnoj kladionici meksičkog kartela su morali biti ozvaničeni. To je
podrazumijevalo sve legalne i one malo manje legalne vrste opklada koje su uključivale životinje. Nije
još imao ideju kako to da izvede, ali je znao da je to nešto što mora obaviti. Iskoristivši svoje kontakte
iz maglovite kockarske prošlosti u istočnoj i jugoistočnoj Europi, dobavio je mailove najboljih
prosječno dobrih inženjera iz skupine najgorih osrednjih inženjera regije. Morao je tako da postupi
jer sve što je imao je uložio u Jesus Miguela koji je sada vjerovatno završio na nekoj farmi ili u
pašteti. Nije imao drugu opciju osim da traži najjeftinije izvođače. 

E-mail koji je sastavio je glasio:
„Poštovani inženjeri, dobili ste ovaj mail jer mi je za implementaciju prve faze sistema za online i klađenje uživo hitno
potreban inženjer računarstva i informatike osrednjeg nivoa stručnosti i po mogućnosti niskih
moralnih standarda. Vaš posao bi se sastojao od detaljne analize, dizajna i izrade baze podataka za već
spomenuti projekat. Ja, zbog legalnih neprilika koje su me zadesile, nisam u stanju da napustim
Meksiko i da organizujem dosadne sastanke u kojima bi precizirali uslove koji moraju biti zadovoljeni
sistemom tako da svo moje povjerenje stavljam u vaše ruke ... i u par uslova koje ću iznijeti pismeno:
1. Mora se voditi evidencija o svim zaposlenim koji rade, ne samo u centralnoj poslovnici u
Meksiku već i u svim ostalim poslovnicama kladionice širom svijeta. Za svakog zaposlenog je
bitno voditi evidenciju u kojem odjelu radi te koju funkciju obavlja, jer su vrlo česte
hijerarhijske analize hijerarhije uposlenih zbog sprečavanja prenagomilavanja zaposlenja
previše ljudi na jednu funkciju. Na osnovu tih analiza se vrše i otpuštanja u firmi.
2. Treba obratiti pažnju da postoje obične poslovnice, regionalne centralne poslovnice i glavna
poslovnica kojoj je sjedište u Ciuadad de Juarez u Meksiku. Naravno, treba uzeti u obzir da
svaka od manjih poslovnica na kraju sedmice sumarni izvještaj poslovanja za tu sedmicu mora
slati svojoj nadređenoj regionalnoj centralnoj poslovnici, a one opet šalju sumarne izvještaje
svakog mjeseca glavnoj centrali. Na taj način se uspostavlja hijerarhija nadgledanja
poslovanja i do glavnog rukovodstva dolaze samo najbitnije informacije na osnovu kojih oni
mogu donositi odluke koje se tiču globalnog poslovanja banke.
3. Potrebno je voditi evidenciju o svim klijentima kladionice. Naime, svi ljudi koji žele da
učestvuju u nekoj od opklada koje nudi kladionica moraju imati registrovan račun gdje će se
voditi evidencija o stanju sredstava klijenta koja može koristiti prilikom uplata. Na osnovu
prikupljenih informacija o korisniku i informacijama o njegovim opkladama se kasnije vrši
odlučivanje o uvođenju nekih dodatnih pogodnosti prilikom klađenja za ciljanu skupinu
klijenata. Klijenti su u svakom trenutku u mogućnosti pristupiti pregledu svog računa u obliku
analitičke kartice ili jednostavnog spiska izvršenih opklada za prosljeđeni period.
4. Potrebno je voditi evidenciju o opkladama, koja je vrsta opklade, koliko je novaca uplaćeno,
koliko poreza se uzima na dobitak što varira u zavisnosti od države u kojoj se nalazi
poslovnica, da li korisnik ima nekih aktivnih specijalnih pogodnosti dodijeljenih od strane
kladionice (npr. povećana stopa dobitka, odbijanje poreza i sl.) itd. Svaka opklada je u obliku
listića na kojoj se nalaze stavke koje predstavljaju parove i ishod koji je korisnik predvidio za
taj meč. Svaki klijent treba biti u mogućnosti da uplati neograničen broj listića na dan.
5. Obratiti dobro pažnju da postoji više različith vrsta opklada. Prije svega, najpopularnije su
sportske opklade gdje, kao što je to prethodno spomenuto, najčešće dva subjekta učestvuju u
meču i klijent ima mogućnost da se kladi na ishod. Također postoji i mogućnost klađenja na
jednog subjekta. Primjer takvog klađenja jeste pogađanje da li će neki igrač dati gol ili ne ili
da li će prebaciti određeni broj poena u košarci. Kod sportskih u timskim sportovima, veoma
je bitno voditi evidenciju o svim pratećim informacijama kao što su liga, timovi, igrači i
sveukupna statistika meča, kako pojedinačna tako i timska. Također, postoje i specijalni
događaji gdje klađenje mora biti samo na jednog subjekta kao što je skijanje, utrke Formule 1 i
sl. Pored sportskih opklada, postoje još opklade na trke životinja kao što su trke pasa, zečeva,
nojeva i u nekim slučajevima i kornjača. U takvim specijalnim događajima se može takmičiti
na pobjednika, poredak ili na gubitnika utrke.
6. Ono što je također jako bitno jeste da se tačno zna u kojoj poslovnici je koliko sredstava
trenutno u opticaju da ni u kom slučaju ne bi došlo do nedostatka novca za cirkulisanje jer ako
se to desi jedna od poslovnica kladionice propada. Takve provjere se vrše na dnevnom nivou i
vrše se određene predikcije da li će banka moći normalno raditi idući dan.
